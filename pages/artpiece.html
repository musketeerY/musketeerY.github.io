<!DOCTYPE html>
<html lang="en">

<head>
  <meta charset="UTF-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <title>Martin Heidegger - L'Origen de l'Obra d'Art</title>

  <link href="http://fonts.cdnfonts.com/css/mark-pro" rel="stylesheet">
  <link rel="stylesheet" href="../styles.css">
</head>

<body>
  <div class="container">

    <h2>L'Origen de l'Obra d'Art</h2>
    <h3>Martin Heidegger</h3>
    <h4>Carlus Jové</h4>
    <p>
      A la naturaleza le place ocultarse.
    </p>
    <h4>Heràclit</h4>

    <h5>Preliminars</h5>
    <p>
      En el fons de L’origen de l’obra d’art, un text tan feixuc i difícilment accesible com el conjunt de la filosofia
      de Martin Heidegger (1889-1976), s’hi mou la qüestió sobre l’ésser, el qual troba en l’obra d’art una de les seves
      vies de des-ocultament, junt al llenguatge o al pensament. L’humà, o pel que fa al cas de l’art, l’obra, en són
      els seus cuidadors, i és fonamentalment en aquesta relació entre ésser i obra d’art que el filòsof alemany es
      centrarà, no per donar respostes a “l’enigma”, sinó per a què aquest pugui ser vist.
    </p>
    <p>
      D’entrada, Heidegger posa els termes sobre la taula per delimitar el camí a seguir. Origen, doncs, ha de ser entés
      com allò “a partir de donde y por lo que una cosa es lo que es y tal como es”, o sigui, l’origen és la font d’allò
      que coneixem com a essència. Per tant, al preguntar-nos per l’origen de l’obra d’art, ens estem preguntant per la
      font de la seva essència. I quina pot ser aquesta font? Una primera resposta, seria que aquesta és l’artista, el
      creador de l’obra. Però aquí es genera un primer impediment, car si bé és cert que l’artista és l’origen de l’obra
      (n’és el seu creador), l’artista tan sols arriba a ser artista en funció de les seves obres. L’obra és, per tant,
      també origen, en aquest cas de l’artista. Cap d’ells pot ser sense l’altre, afirma Heidegger, però encara trobem
      un tercer element que serveix de suport per als dos: l’art. L’art és origen tan de l’artista com de l’obra. Però
      aleshores sorgeix un nou dubte: com pot ser origen l’art si aquest no és res real, i si l’únic real d’aquest són
      precisament l’artista i l’obra? Caldrà, doncs, preguntar-nos per l’essència de l’art, tenint en compte que tan
      sols aquesta podrà dir-nos què és l’obra, i que tan sols aquesta darrera podrà dir-nos què és l’art.
    </p>
    <p>
      Heidegger ha plantejat fins aquí una línia d’argumentació clarament circular. Els diferents elements en joc es
      serveixen d’origen mutu, les unes són en funció de les altres. Necessàriament hem de prendre un punt de partida i
      recórrer el cercle sencer. Aquest serà l’obra d’art concreta (efectiva), on indubtablement regna l’art.
    </p>
    <p>
      Arribats a aquest punt, ens ajudarà avançar-nos una mica a l’argumentació, així com també caracteritzar el seu
      pensament. Escriu l’alemany a l’apèndix que acompanya el text: “todo el ensayo sobre El origen de la obra de arte
      se mueve, a sabiendas aunque tácitamente, por el camino de la pregunta por la esencia del ser. La reflexión sobre
      qué pueda ser el arte está determinada única y decisivamente a partir de la pregunta por el ser”, per una mica més
      endavant sentenciar: “qué sea el arte es una de esas preguntas a las que no se da respuesta alguna en este ensayo.
      Lo que parece una respuesta es una mera serie de orientaciones a la pregunta”.
    </p>
    <p>
      Potser ha estat una mala idea avançar-nos? Potser acabem de revelar la inutilitat de llegir un text que no
      respon la qüestió que el seu títol sembla donar per conclosa? Certament, si el que busquem és una definició amable
      amb la que poder anar a presumir a les tertúlies de Cafè d’una tarda de diumenge, el text de Heidegger ens
      foragita a cada línia. Però si com ell mateix enuncia abans d’entrar pròpiament en matèria, ens deixem seduir per
      “la festa del pensar”, potser ens dirà alguna cosa.
    <p>
    <p>
      Passem, doncs, a caracteritzar breument el pensament de l’alemany per donar una mica de llum sobre la qüestió que
      ens ocupa.
    </p>
    <p>
      En el petit salt que ens hem permés, hem constatat el què es desprèn de la lectura del text sencer: que la
      vertadera pregunta que Heidegger aborda és la de l’essència de l’ésser. La reflexió sobre què pugui ser l’art, hem
      vist, està determinada a la pregunta per l’ésser. Veiem, doncs, què és l’ésser en Heidegger, si és que això és
      possible.
    </p>
    <p>
      En el text es farà referència a un i altre, i el lector que d’antuvi no distingeixi entre ambdós conceptes –com
      fou el cas de qui això escriu– es pot trobar amb certes dificultats.
    </p>
    <p>
      L’ens és ésser, però ésser concret. L’ésser és l’ésser en tant que ésser, i en funció d’ell diem que l’ens és.
      L’ens no es dóna mai sense l’ésser; en ell s’hi produeix un “èxode de si a l’ésser”, i no reposa sobre si mateix
      sinó incardinat en l’ésser. L’ens, per tant, és ex-cèntric. Ara bé, com també diu Heidegger, “l’ésser mai és
      essència de quelcom sense un ens”. Així, tenim un ens que és en funció del seu salt a l’ésser, i un ésser que tan
      sols és junt a l’ens. Un nou cercle. Com resumeix Hirschberger, “el ser mismo es algo distinto de lo que es hecho
      posible por él, ya sean esencias o cosas existentes. No ver al ser en esta diferencia ontològica, sino pensarle a
      partir del simple ente, es ‘olvido del ser’, ‘caida’ en la mundanidad, o, también, razón subjetiva”.
    </p>
    <p>
      Per tant, a diferència de les idees de Plató, essències eternes i immutables a partir de les quals és in-formada
      la matèria, per Heidegger l’ésser no existeix separadament a l’ens, sinó que és pròpiament existència. L’ésser és
      “estar-en-el-món”. D’aquí que, a diferència de la metafísica platònica, que s’acostuma a anomenar essencialista,
      la metafísica de Heidegger rebi el nom d’existencialista. L’ésser, per tant, és temporalitat, historicitat.
    </p>
    <p>
      L’ens, per existir, s’ha de projectar en l’ésser, afirmació que desafia totes les lleis lògiques de la
      metafísica anterior, però l’ésser roman ocult en l’ens. Això és vàlid també per a l’humà, però aquest, a partir
      del pensament i del llenguatge “des-cobreix” l’ésser, li dóna a llum a la “veritat en tant que veritat”. A
      l’existent, la “cura” de l’ésser li és una situació fonamental.
    </p>
    <p>
      Si alguna cosa hem tret en clar de tot això que ens pugui servir per a endinsar-nos a L’origen de l’obra d’art, ja
      hem fet molt.
    </p>

    <h4>L’origen de l’obra d’art</h4>
    <p>
      L’artista és origen de l’obra, que a la vegada és origen de l’artista; ambdós troben el seu origen en l’art. Però
      pot ser l’art un origen, ell que tan sols té de real a l’artista i l’obra? Quina és, doncs, l’essència de l’art?
      Haurem d’anar-la a buscar allà on indiscutiblement regna: l’obra d’art efectiva.
    </p>
    <p>
      Aquí ens trobàvem abans de considerar necessaris uns passos previs.
    </p>
    <p>
      La primera via d’indagació serà anar a la recerca del caràcter d’obra de l’obra d’art. El seu ser-obra. Tota obra
      poseeix un caràcter de cosa (s’emmagatzema, es compra i es ven, es reprodueix), però si ens atenem a les
      concepcions habituals de “cosa”, que Heidegger resumeix en tres –la cosa com a portadora de les seves
      característiques, la cosa com a unitat d’una multiplicitat del què es dóna en els sentits, la cosa com a matèria
      conformada– ens estem allunyant del vertader ésser de la cosa, car li estem projectant, sobretot pel què fa a la
      tercera concepció, un caràcter de cosa creada, el qual troba un suport en la fe judeo-cristiana de la creació
      divina, o anteriorment en la concepció platònica del Demiurg ordenador de la matèria. En qualsevol cas, diu
      Heidegger, estem atropellant la cosa com a tal, i l’estem considerant en tant que cosa útil, utensili. Cal
      “girar-nos cap a l’ens, pensar en ell mateix a partir del seu propi ésser, però al mateix temps i gràcies a això,
      deixar-lo reposar en la seva pròpia essència” (p. 24).
    </p>
    <p>
      En aquest punt Heidegger invoca estratègicament un quadre de Van Gogh on s’hi representen unes botes de camperol.
      I què apareix? Certament, hi veiem unes botes; però tan sols? “A través d’aquest utensili [les botes] hi passa tot
      el callat temor per assegurar-se el pà, tota la silenciosa alegria per haver tornat a vèncer la misèria, tota
      l’angoixa vers el naixement proper i el calfred vers l’amenaça de la mort”. La pintura de Van Gogh ens obre el món
      de la llauradora, qui en la seva tasca diària es limita a calçar les seves botes, abandonant-se en la seva
      “fiabilitat”. L’obra, per tant, ens ha ensenyat quelcom sobre les botes, quelcom que, diu Heidegger, no podia
      ensenyar-nos les botes mateixes. La pintura de Van Gogh és “l’obertura per la que s’albira allò que és de veritat
      en l’utensili, el parell de botes d’anar a llaurar” (p. 29). Heidegger anomenà aquest fet a partir del terme grec
      aletheia, que tradueix com a des-ocultament de l’ens. L’essència de l’art, doncs, seria el “posar-se a l’obra la
      veritat de l’ens” (p. 32).
    </p>
    <p>
      Arribats aquí és quan es demostren inservibles per a Heidegger els conceptes anteriorment mencionats de matèria i
      forma, que la tradició estètica anterior, fortament influenciada pels termes aristotèlics, havia acceptat sense
      més crítica. Com apunta Gadamer, Heidegger es proposa superar el concepte mateix d’estètica i “comprendre
      l’estructura ontològica de l’obra amb independència de la subjectivitat del seu creador i del seu observador”.
    </p>
    <p>
      Si bé, com hem comentat, l’obra d’art mostra sempre el seu caràcter de cosa, aquesta poseeix una autosubsistència
      que li permet erigir-se al marge de tota relació. Ella estableix la seva pròpia relació. “Alçant-se sobre si
      mateixa, l’obra obre un món i el manté en una regnat permanència” (p. 36). És, per tant, el “des-ocultament de la
      veritat de l’ens” (aletheia) quelcom diferent a la concepció habitual de veritat, que l’entèn com la coincidència
      amb l’ens. L’obra fa món, fa el seu món, i el funda sobre la terra, que l’acull, i que esdevé terra tan sols quan
      acull el món. “Quan l’obra aixeca un món, crea la terra, és a dir, la duu aquí” (p. 38). La terra, però, “és allò
      que es tanca essencialment en si mateix. Dur aquí la terra significa dur-la a l’obert, en tant que allò que es
      tanca a si mateix” (p. 39). “Aixecar un món i dur aquí la terra són dos trets essencials del ser-obra de l’obra”
      (p. 40).
    </p>
    <p>
      Tot i la complicada terminologia, hem de percebre el sentit profund de la imatge que el filòsof ens presenta: la
      del combat entre allò que s’obre (món) i allò que acull i es tanca sobre si mateix (terra). Si volem, ens podem
      permetre la llicència d’aixoplugar-nos en una imatge d’Heràclit, qui entenia la realitat com a guerra de
      contraris. Una pendent, deia, és pendent perquè alhora és ascendent. És en aquesta tensió, en aquest conflicte de
      contraris, que es funda la realitat.
    </p>
    <p>
      Pot obrir una mica més de llum encara un exemple llançat pel mateix Hiedegger, si bé cal tenir present en tot
      moment l’advertència de Gadamer: “la terra no és matèria, sinó allò d’on tot sorgeix i al què torna a
      integrar-se”. Així, quan segons l’exemple de Heidegger, l’escultor utilitza la pedra, no la desgasta, com faria el
      pedrer. En l’escultura com a obra, la pedra esdevé terra, i permet al món que obre l’escultura erigir-se. “L’obra
      permet a la terra ser terra” (p. 38), i aquesta es manté constantment tancada com a tal, perquè el que roman obert
      és el món de l’obra, que troba el seu necessari repòs en la terra. Terra i món no poden estar separats, i es
      troben en combat. L’una permet a l’altre ser, però l’altre fa que l’una sigui. “El ser-obra de l’obra consisteix
      en la disputa del combat entre món i terra” (p. 41), i en aquest combat es produeix el des-ocultament de l’ens.
      Així, la veritat que des-oculta l’obra és una veritat dialèctica, i és sempre ella i el seu contrari, com el
      pensament d’Heràclit ja ens havia posat en evidència; però alhora és rotundament unitària.
    </p>
    <p>
      Això suposa un impediment des de la perspectiva de l’estètica, que veu en l’art la representació d’allò bell. La
      belesa, diu Heidegger, és un dels mòdes de presentar-se la veritat com a des-ocultament (p. 47). La veritat que
      apareix en l’obra, però, no és una veritat en el sentit del concepte filosòfic (idea), sinó que l’esdeveniment que
      es produeix en l’obra és una manifestació pròpia de la veritat, car l’obra no ens remet a un significat com si
      d’un símbol es tractés, sinó que es mostra en el seu propi ésser, de manera que l’observador es veu obligat a
      aturar-se davant seu. L’essència de l’art és, per tant, aquest posar-se a l’obra de la veritat (p. 61).
    </p>
    <p>
      L’art, com a forma de creació, és la cura creadora de la veritat en l’obra. La cura de l’artista, així com de tota
      empresa artística, consisteix en deixar a l’obra ser obra, en el seu caràcter de cuidadora de la veritat. El
      subjectivisme modern, diu Heidegger, malinterpreta allò creador en el sentit del genial resultat aconseguit pel
      subjecte sobirà. Però l’activitat de l’artista, en el seu caràcter creador, no ha de ser entesa com un crear la
      veritat que obra en l’obra, sinó com un “dur-la davant” que li permet erigir-se. l’obra queda aleshores abandonada
      al seu propi repòs, a la seva autosubsistència, i es desprèn de l’artista.
    </p>
    <p>
      La cura per l’obra, però, no aïlla els homes, sinó que els endinsa en la pertanyença a la veritat que s’esdevé en
      l’obra; d’aquesta manera, funda l’ésser per als altres i amb els altres, com a expressió històrica (p. 158). L’art
      funda història, no en el sentit de successió d’esdeveniments, sinó en el sentit d’allò que ha estat donat donat en
      herència (p. 66).
    </p>
    <p>
      Així, doncs, en quin sentit és l’obra d’art un origen? Ho és en el sentit que en l’obra d’art s’hi funda la
      veritat, aquesta hi troba una via de des-ocultament, i en la mesura en què l’art funda la veritat, funda història.
    </p>

  </div>

</body>

</html>