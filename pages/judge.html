<!DOCTYPE html>
<html lang="en">

<head>
  <meta charset="UTF-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <title>Comentari de textos filosòfics - Crítica de la facultat de jutjar</title>

  <link href="http://fonts.cdnfonts.com/css/mark-pro" rel="stylesheet">
  <link rel="stylesheet" href="../styles.css">
</head>

<body>
  <div class="container">

    <h2>Crítica de la facultat de jutjar</h2>
    <h3>Immanuel Kant</h3>
    <h4>Marc Oller</h4>

    <h5>1. Les dualitats de la filosofia kantiana a les introduccions de KU i el paper mediador de la facultat de
      jutjar.</h5>
    <p>
      A la Crítica de la facultat de jutjar (KU), Kant explora una possible via d'unió entre la Crítica de la raó pura i
      la Crítica de la raó pràctica; de fet, cerca un fonament transcendental al substrat comú dels regnes de naturalesa
      i llibertat, on l'estètica esdevé una eina privilegiada. En aquest sentit, descobreix en la facultat de jutjar una
      via que pot conciliar la rígida dualitat que s'estableix en el seu sistema, ja que els judicis estètics no són
      judicis teòrics, però tanmateix són judicis reals. És a dir, els judicis estètics incorporen un aspecte fenomènic
      -que no acaba d'encaixar en l'esquema de l'idealisme transcendental- com si hi hagués una “harmonia” entre
      naturalesa i llibertat.
    </p>
    <p>
      Kant comença la introducció de la KU dividint la filosofia en teòrica i pràctica i distingint entre els conceptes
      de la natura i el concepte de la llibertat. Així, d'entrada, ja estableix un parell de dualitats rellevants. Però
      això no queda aquí; els conceptes de la natura fan possible un coneixement teòric -segons principis a priori-, i
      el concepte de la llibertat comporta un principi per a la determinació de la voluntat, és a dir, és pràctic. Per
      aquest motiu, la part teòrica de la filosofia és la filosofia de la natura, i la part pràctica de la filosofia és
      la filosofia moral -segons el concepte de llibertat-.
    </p>
    <p>
      En aquest sentit, la nostra facultat de conèixer té dos dominis en relació amb la seva totalitat; el domini dels
      conceptes de la natura i el domini del concepte de llibertat. Tanmateix, el seu territori és comú, a saber, el
      conjunt dels objectes de tota experiència possible (fenòmens). Els conceptes exerceixen la seva legislació sobre
      els fenòmens; la legislació per mitjà de conceptes de la natura es realitza a través de l'enteniment i és teòrica,
      mentre que la legislació a través del concepte de la llibertat es realitza a través de la raó i és pràctica.
      Alhora, el concepte de natura fa representable els seus objectes en la intuïció -com a simples fenòmens-, mentre
      que el concepte de llibertat representa una cosa en si mateixa però no en la intuïció. És a dir, cap dels dos pot
      proporcionar un coneixement teòric del seu objecte com a cosa en si, que és el substrat de la possibilitat dels
      fenòmens.
    </p>
    <p>
      Per tant, les dualitats que introdueix Kant, que representen el seu esquema filosòfic, són alhora notables i
      quantioses. Les podem enumerar breument;
    </p>
    <p>
      . filosofia teòrica / filosofia pràctica
    <p>
    <p>
      . concepte de natura / concepte de llibertat
    </p>
    <p>
      . coneixement teòric / coneixement pràctic
    </p>
    <p>
      . filosofia de la natura / filosofia moral
    </p>
    <p>
      . enteniment / raó
    </p>
    <p>
      . fenomen / cosa en si
    </p>
    <p>
      Tanmateix, sembla que Kant no queda satisfet amb la rigidesa d'aquestes dualitats, entre les quals hi ha un abisme
      inabastable; entre el domini del concepte de la natura i el domini del concepte de la llibertat hi ha, alhora, una
      distància insalvable entre allò que és sensible i allò que és suprasensible. En aquest sentit, la transició des
      d'un àmbit a l'altre no és possible. Kant afirma que passa com si es tractés de mons diferents, el primer dels
      quals no podria tenir cap influència sobre el segon. Tanmateix, l'alemany s'adona que el concepte de llibertat ha
      de tenir influència sobre el concepte de natura, en tant que té el deure de fer real -al món sensible- el fi posat
      per les seves lleis. En aquest sentit, la natura ha de poder ser pensada de manera que la legalitat de la seva
      forma concordi, almenys, amb la possibilitat dels fins que han de ser efectuats en ella segons les lleis de la
      llibertat. És a dir, hi ha dos usos de la raó, que provenen de la consciència única del subjecte transcendental i,
      entre els quals hi ha un abisme inabastable.
    </p>
    <p>
      De fet, l'home coneix la realitat com a natura, però alhora té un comportament moral real. En aquest sentit, la
      natura no ha de ser contrària a la llibertat, sinó que hi ha d'haver un vincle entre la filosofia teòrica i la
      filosofia pràctica. Per aquest motiu, Kant conclou que hi ha d'haver un fonament de la unitat del suprasensible
      que es troba al fonament de la natura amb el suprasensible que el concepte de la llibertat conté de manera
      pràctica, que, tot i que no és accessible, fa possible la transició de la manera de pensar segons els principis
      del concepte de la natura a la manera de pensar segons els principis del concepte de la llibertat.
    </p>
    <p>
      En aquest moment intervé el paper mediador de la facultat de jutjar. Aquesta és una de les facultats superiors del
      coneixement però, a més, és intermèdia entre enteniment i raó. De fet, la facultat de jutjar realitza un trànsit
      des de la facultat pura de conèixer -des del domini dels conceptes de la natura- fins al domini del concepte de
      llibertat. Per entendre-ho més bé cal introduir la finalitat; l'efecte segons el concepte de llibertat al món és
      el fi final, i això pressuposa la condició de possibilitat d'aquest fi en la natura. En aquest sentit, la facultat
      de jutjar és la que pressuposa aquesta condició, tot donant el concepte mediador entre el concepte de natura i el
      concepte de llibertat, a saber, la finalitat. El concepte de finalitat fa possible la transició de la legalitat
      teòrica a la legalitat pràctica, és a dir, la transició de la legalitat de la natura cap al fi final del concepte
      de la llibertat.
    </p>
    <p>
      Per tant, el que fa de pont entre natura i racionalitat és el judici i el concepte de finalitat. La facultat de
      jutjar és mediadora; en aquest sentit, no és autònoma, sinó que és deutora de la facultat de conèixer i de la
      facultat de desitjar. De fet, jutjar és sintetitzar sota regles, i la raó ens empeny a fer això; el judici no és a
      priori ni constitueix l'experiència, però és regulatiu i, així, ens permet una experiència que ens seria negada a
      la Crítica de la raó pura. En aquest sentit, el principi de la natura és un principi transcendental del judici,
      que és la única estratègia perquè puguem pensar la natura com un sistema. En definitiva, el concepte de finalitat
      en la natura és la única manera que tenim per procedir quan cerquem una experiència global i connexa.
    </p>

    <h4>5. La filosofia de l'art de Schelling com a reelaboració i transgressió de l'estètica kantiana en el projecte de
      l'idealisme absolut.</h4>
    <p>
      Schelling, com la resta de filòsofs idealistes, va posar tots els seus esforços en mirar de sintetitzar tots els
      elements de la filosofia kantiana en la recerca d’un principi únic, que no podem trobar en Kant. Particularment,
      la lectura de la Crítica del judici el mobilitza a proposar una concepció de l'estètica que no deixés escapçada la
      bellesa.
    </p>
    <p>
      En el context de l'idealisme absolut, Schelling va proposar la noció del Tot com Absolut per mirar de resoldre els
      problemes produïts per tantes separacions i distincions oposades i, segons ell, irresolubles, en el context de la
      filosofia kantiana. Amb aquest Absolut, Schelling pretén assimilar el fenomen que es percep en ocasions com
      satisfacció infinita d'una contemplació -una acció que després es podrà interpretar com creació alhora, moment en
      què també es podran unir llibertat i necessitat, home, natura i Déu, consciència i inconsciència, finitud i
      infinitud-, on els contraris s'explicarien com resolts.
    </p>
    <p>
      Però anem a pams; potser, el que resulta fonamental, és que Schelling no accepta que el sublim kantià estigui
      escapçat. En aquest sentit, explicaré breument algunes tesis kantianes a les que Schelling s’oposa.
    </p>
    <p>
      Per Kant, el bell és el que -sense concepte- és representat com una satisfacció universal. La bellesa no es pot
      reduir a conceptes, perquè tal coneixement no es pot encabir en els límits dels elements conceptuals amb els que
      defineix els resultats de les percepcions. Així, no hi pot haver regla objectiva del gust que determini, segons
      conceptes, què sigui el bell. Tanmateix, el judici del gust, mitjançant el qual un judici és determinat bell, sota
      la condició d'un concepte determinat, no és pur. És una bellesa condicionada, és a dir, impura ja que, a més de
      bella, en certa mesura és alguna cosa del concepte. Per això, en Kant el concepte ve a ser una barrera o límit del
      bell; en canvi, per Schelling aquests límits no haurien de ser-hi en l'experiència estètica, sinó que el sentit de
      l'experiència estètica hauria de transcendir aquests límits.
    </p>
    <p>
      Per Kant el judici estètic no és un judici de coneixement i la bellesa no és una propietat de l'objecte, sinó un
      moviment subjectiu interior. En aquest sentit, en defensar la seva independència, Kant impedeix que veritat i
      bellesa puguin confluir en el mateix lloc, és a dir, el coneixement no pot estar en el gaudi del bell com una
      manera d'aprofundir en el fenomen estètic. A més, Kant separa de manera similar el judici del gust de l'encant i
      de l'emoció; el judici del gust és independent del concepte de perfecció, com si encant i emoció deterioressin la
      seva puresa. En canvi, Schelling planteja una proposta on l'art no és només una pràctica, sinó també un
      coneixement teòric, on el judici del gust es pot trobar amb l'emoció i la voluntat.
    </p>
    <p>
      A més, si el bell és el que plau universalment, el que pugui produir fàstic no pot ser considerat bell, ja que
      l'art pren allò que pot ser pres com desagradable, elevant-ho estèticament i fent-ho, així, gustós. En canvi, en
      la proposta de Schelling el bell no seria tan sols allò que plau universalment i que no es deuria única i
      exclusivament al subjecte que l'aprecia, sinó també a qualsevol objecte.
    </p>
    <p>
      En la teoria kantiana bé i bell tampoc poden estar units; el sentir estètic i el sentir moral ni tan sols es poden
      enllaçar. De fet, és el concepte el que fa que el bell sigui un bé, però el bell és llavors objecte sense
      concepte. El concepte és el món en la moral, més racional i determinable, més segur. Segons Kant, el bé moral no
      es representa com bell sinó com sublim, i desperta més aviat el respecte que l'amor; és un altre exemple de
      dificultat de conciliació de bondat i bellesa, encara que al final de la KU afirmarà que la vertadera propedèutica
      per fundar el gust sigui el desenvolupament de les idees morals i la cultura del sentiment moral. Alhora,
      perfecció i bellesa queden rotundament separats com hem vist anteriorment. A més, el gust és un judici
      desinteressat; si en el judici de bellesa hi ha un interès, aquest sempre és parcial i constitueix la impuresa del
      judici del gust. És a dir, allò que en l'obra tingui interès aliè a allò artístic queda encasellat com impuresa o
      imparcialitat en Kant. D’altra banda, art i ciència també estan separats radicalment; l'art és la facultat
      pràctica, mentre que la ciència és teòrica, i, per tant el judici estètic queda reservat a l'àmbit d'allò
      subjectiu, negant tota subjectivitat que no sigui merament intersubjectiva, i així també s'elimina la possibilitat
      d'objectivitat de tota obra d'art. En canvi, en la proposta de Schelling l’obra provoca un moment estètic en què
      l'amor tindria o podria tenir part important i que, per aquest motiu, no queda en el pla de la subjectivitat sinó
      que s’estén a la totalitat dels objectes.
    </p>
    <p>
      Per Kant, natura i art també queden escindits; no s'arriba a concebre la possibilitat de producció artística de
      manera inconscient. Natura i llibertat són entesos per Kant com contraposats i dividits en els àmbits de raó pura
      i raó pràctica. Allò sublim s'ha de buscar en les nostres idees i no en la naturalesa, és subjectiu i tancat a
      qualsevol noció de totalitat. En canvi, Schelling proposa que l'art no es contraposa a la naturalesa, sinó que
      seria la seva prolongació lògica i la seva culminació -ja que manté i resol en la seva tensió la necessitat de la
      natura i la llibertat del creador-.
    </p>
    <p>
      De fet, Kant concep l'art en l'àmbit merament de la finitud; tan sols el sublim pot desencasellar-lo parcialment
      dels conceptes on ha situat el fenomen estètic. En canvi, per Schelling l’art és quelcom no apte per
      classificacions que el limitin amb el sublim.
    </p>
    <p>
      De fet, Schelling reprèn l’anàlisi de la KU i intenta sintetitzar les paradoxes que origina el fenomen estètic en
      Kant, tot cercant una identitat d'ésser i pensament, de llibertat i natura; per aquest motiu, afirma que en l'art
      es posa de manifest de manera més clara aquesta identitat, és a dir, en l'art i en la intuïció estètica la unitat
      es presenta de forma legítima, amb implicacions reals. En aquest sentit, hi ha un paral·lelisme entre naturalesa i
      intel·ligència, és a dir, no són dues realitats autònomes i independents, sinó que hi ha un Absolut que és,
      alhora, real i ideal.
    </p>
    <p>
      Per Schelling hi ha dues conviccions originàries; que el que hi ha és extern i la seva representació ens ve
      determinada, i que som capaços de produir i projectar representacions lliures. En aquest sentit, la filosofia va
      de la llibertat al fenomen. Així, la tasca de la filosofia transcendental ha de ser pensar la identitat de les
      dues estratègies amb l'objectiu de donar compte de l'Absolut. Per això postula una unitat entre l'expressió de la
      natura i la voluntat, és a dir, hi ha un única activitat que s'ha de donar en les dues. Per tant s'entén la
      realitat com a productivitat, que en l'esperit és conscient, però encara no plenament en la natura. La naturalesa
      és productivitat inconscient que ens porta cap a una consciència en l'Absolut, mentre que la productivitat
      conscient seria la llibertat, segons la voluntat.
    </p>
    <p>
      Ara s'entén més bé perquè situa l'art com a lloc privilegiat per a aquesta activitat única; com hem vist, en
      l'obra d'art i en la intuïció intel·lectual s'ens fa palesa aquesta unitat i només en l'activitat estètica es fa
      present la identitat entre consciència i inconsciència. En aquest sentit, l’obra d’art és l’únic objecte en el
      qual la identitat i unitat entre natura i esperit esdevé una veritat que es pot intuir. És a dir, en l’obra d’art
      l’Absolut esdevé una experiència possible. Per això Schelling afirma que l’estètica esdevé l’òrgan de la
      filosofia, on l’obra d’art queda com l’únic objecte d’experiència on la infinitud de la natura esdevé un objecte
      finit. És a dir, l’Absolut es mostra de manera finita en l’obra d’art; l’aparició finita de l’obra d’art és el
      fenomen on l’Absolut, entès com a identitat absoluta, esdevé un objecte finit i, en conseqüència, esdevé alguna
      cosa reflectida en la ment. Hem d’entendre l’Absolut en tant que natura i llibertat, és a dir, en tant que
      totalitat.
    </p>
    <p>
      Per tant, l'art no és només fruit de la llibertat conscient, sinó que hi passa quelcom més que l'artista no sap, a
      saber, la productivitat inconscient de la natura, que es reflexa de forma privilegiada en l'obra. Així, tampoc hi
      ha una llibertat absoluta, ja que queda sotmesa a quelcom que no pot explicar. En aquest sentit, l’Absolut és una
      aparició finita de la de la productivitat infinita de la natura, l’expressió finita del qual –l’obra d’art- és un
      producte de llibertat en el sentit que és en una cosa produïda en consciència. Aquest aspecte també distancia a
      Schelling de Kant; aquest últim va concebre la genialitat com alguna cosa inexplicable i irracional que provenia
      de la natura. En canvi, el pensament de Schelling indica que la genialitat és la unitat entre consciència i
      inconsciència, és a dir, entre la productivitat conscient dels fenòmens i la productivitat inconscient de la
      natura.
    </p>

  </div>

</body>

</html>